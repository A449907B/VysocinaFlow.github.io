---
layout: post
title: Hudební festivaly na Vysočině pro rok 2016
tags: Jihlavsko Pelhřimovsko Havlíčkobrodsko Kultura
---


Majálesy proběhly, sezóna festivalů začíná. Některé zajímavé s účastí výkvětu, čtenář si doplní míru pejorativnosti podle svého vkusu, české a slovenské scény a občasným zahraničním zpestřením se konají i v našem regionu. Jeden menší a tři velké si představíme a s nimi i místa, kde se konají.


![Kapela Chinaski, ilustrační fotka z Vysočina Festu 2015](/images/festivaly-2016.jpg "Kapela Chinaski, Vysočina Fest 2015, ilustrační fotka")

*Ilustrační fotografie, zdroj: web Vysočina Fest*



Bernard Fest
-----------
Kořeny *humpoleckého* festivalu sahají do roku 1993 a jsou spojeny s pivními slavnostmi a soukromým pivovarem Bernard. Festival se letos koná od **čtvrtka 16. do soboty 18. června**, v sobotu bude zdarma možná prohlídka pivovaru. Samotné město Humpolec je vcelku nezajímavá díra v okrese Pelhřimov hned pod exitem 90 z dálnice D1 a lepší důvod k návštěvě najdete těžko. Pokud se budete opilí nebo neopilí potulovat po Humpolci, můžete narazit na muzeum vah, muzeum historických vozidel nebo památník přistěhovalce Hliníka.

[Program](http://www.bernardfest.cz/program.php "Program"), [Vstupenky](http://www.bernardfest.cz/vstupne.php "Vstupenky"), [Webová stránka](http://www.bernardfest.cz/ "Stránka festivalu")


Vysočina Fest
------------
Teprve čtvrtý ročník *jihlavského* festivalu má sice delší seznam sponzorů než interpretů, ale i tak stojí za pozornost. Konat se bude od **7. do 9. července**, kde se na třech stages vystřídají kapely jako Bosch, Automotive Lightning, Jameson,… to jsou vlastně sponzoři, ale účinkující také někde určitě uvedení jsou. Jihlava samotná obsahuje běžnou občanskou vybavenost včetně velkého obchodního centra CityPark a restaurace McDonalds. Centrum města je obehnáno dochovanými hradbami a je protkáno sítí podzemních chodeb, ve kterých se podle pověr měl chystat atentát na Hitlera a kde podle jiných pověstí, svědectví turistů a reportáže Stanislava Motla straší duch. Z nedávné doby mohla Jihlava zaujmout tím, že podle mínění íráckých uprchlíků je horší místo k životu než válkou a Islámským státem ohrožovaný Irák. Jihlavu nejde minout cestou z Prahy do Brna vlakem ani po dálnici.

[Program](http://www.vysocinafest.cz/index.php#program "Program"), [Vstupenky](http://www.vysocinafest.cz/index.php/vstupenky "Vstupenky"), [Webová stránka](http://www.vysocinafest.cz/ "Stránka festivalu")


ČeřínekFest
-----------
Mnohožárnový jednodenní festival se bude konat **22.července** na vrchu Čeřínek asi 12 km od Jihlavy na souřadnicích *49°22’27.549″N,15°26’11.066″E*, a to už podeváté. Zajímavostí je osobní napojení organizátorů festivalu na kapelu Divokej Bill. Nabízí dvě pódia a kolem dvanácti vystupujících. Sympatické je zaměření na celou rodinu a akce tak nabízí i program pro děti a atrakce jako aquazorbing nebo sprejovací stěnu.

[Program](http://www.cerinekfest.cz/?page_id=32 "Program"), [Vstupenky](http://www.cerinekfest.cz/?page_id=33 "Vstupenky"), [Webová stránka](http://www.cerinekfest.cz/ "Stránka festivalu")


Sázavafest
----------
Sázavafest se koná pravidelně od roku 2001, kde začínal ve městě Týnci a následně putoval Sázavou, Kácovem a Benešovem, aby se od roku 2013 usídlil v zámeckém areálu ve *Světlé nad Sázavou*, kde se bude konat i letos ve dnech **4. až 6. srpna**. Jelikož mám na Světlou nad Sázavou osobní vazby, řeknu jenom tolik, že město bylo známé pro sklářský průmysl a zámecký park je skutečně hezký a opravdoví nadšenci v něm mohou hledat a nalézt hroby psů zámeckého pána.

[Program](https://sazavafest.cz/program "Program"), [Vstupenky](https://sazavafest.cz/vstupenky "Vstupenky"), [Webová stránka](https://sazavafest.cz/ "Stránka festivalu")

